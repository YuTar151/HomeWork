Про національну інфраструктуру геопросторових даних

(Відомості Верховної Ради (ВВР), 2020, № 37, ст.277)

{Із змінами, внесеними згідно із Законами
№ 1657-IX від 15.07.2021
№ 2807-IX від 01.12.2022}



Цей Закон визначає правові та організаційні засади створення, функціонування та розвитку національної інфраструктури геопросторових даних, спрямованої на забезпечення ефективного прийняття органами державної влади та органами місцевого самоврядування управлінських рішень, задоволення потреб суспільства в усіх видах географічної інформації, інтегрування у глобальну та європейську інфраструктури геопросторових даних.

Розділ I. ЗАГАЛЬНІ ПОЛОЖЕННЯ

Стаття 1. Визначення термінів

1. У цьому Законі терміни вживаються в такому значенні:

1) базові геопросторові дані - загальнодоступні геопросторові дані, що складають уніфіковану цифрову координатно-просторову основу для виробництва, інтеграції та провадження іншої діяльності з різними геопросторовими даними;

2) виробник геопросторових даних (далі - виробник даних) - орган державної влади, орган місцевого самоврядування, фізична або юридична особа, що здійснює виробництво та/або оновлення геопросторових даних та метаданих;

3) геоінформаційна система - інформаційна система, призначена для провадження діяльності з геопросторовими даними та метаданими;

4) геопортал - комплекс програмно-технічних засобів, мережевих сервісів та сервісів геопросторових даних, що забезпечують відображення в мережі Інтернет геопросторових даних та метаданих, а також доступ користувачів до таких даних;

5) геопросторовий об’єкт - об’єкт, що характеризується певним місцезнаходженням на Землі і визначеними у встановленій системі просторово-часовими координатами;

6) геопросторові дані - сукупність даних про геопросторовий об’єкт;

7) держатель геопросторових даних (далі - держатель даних) - орган державної влади, орган місцевого самоврядування, фізична або юридична особа, що замовляє, отримує та/або володіє геопросторовими даними та метаданими;

8) діяльність з геопросторовими даними та метаданими - дії з виробництва, оновлення, оброблення, зберігання, оприлюднення, візуалізації та використання геопросторових даних та метаданих;

9) інтероперабельність - здатність геопросторових даних, метаданих, технічних і програмних засобів до функціональної та інформаційної автоматизованої взаємодії;

10) користувач - будь-яка фізична або юридична особа, яка використовує геопросторові дані;

11) метадані - відомості про геопросторові дані та/або сервіси, що надають можливість їх пошуку та використання;

12) національна інфраструктура геопросторових даних - взаємопов’язана сукупність організаційної структури, технічних і програмних засобів, базових та тематичних наборів геопросторових даних, метаданих, сервісів, технічних регламентів, стандартів, технічних специфікацій, необхідних для виробництва, оновлення, оброблення, зберігання, оприлюднення, використання геопросторових даних та метаданих, іншої діяльності з такими даними;

13) національний геопортал - офіційний геопортал національної інфраструктури геопросторових даних, що забезпечує оприлюднення та доступ до геопросторових даних та метаданих;

14) сервіс - програмно-технічний засіб, за допомогою якого надається можливість здійснювати пошук, перегляд, доступ, завантаження, перетворення геопросторових даних та метаданих та іншу діяльність з такими даними;

15) тематичні геопросторові дані - геопросторові дані, не віднесені до базових геопросторових даних.

Термін "інформаційна система" вживається у цьому Законі у значенні, наведеному в Законі України "Про захист інформації в інформаційно-телекомунікаційних системах", терміни "дані" та "Інтернет" вживаються у значенні, наведеному в Законі України "Про телекомунікації", а термін "веб-сайт" - у значенні, наведеному в Законі України "Про електронні довірчі послуги".